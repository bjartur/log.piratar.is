### Prófkjörsreglur Pírata í Suðvesturkjördæmi
#### fyrir alþingiskosningar í september 2021
##### Framboð og kjörgengi
Píratar í Suðvesturkjördæmi halda prófkjör til að raða frambjóðendum á efstu sæti framboðslista til Alþingiskosninga 2021.
Frambjóðandi skal vera skráður í Pírata.
Frambjóðandi tilkynni framboð sitt á [þingi Pírata í Suðvesturkjördæmi](https://x.piratar.is/polity/219/) og með tölvupósti til kjördæmaráðs á SV@piratar.is. Eftirfarandi atriði þurfa að koma fram í tölvupósti til kjördæmaráðs svo framboðið teljist löglegt er:
* Nafn frambjóðanda
* Kennitala
* Lögheimili og aðsetur
* Símanúmer
* Netfang 
* Hámark fjárhæðar sem frambjóðanda finnst tilhlýðilegt að nokkur frambjóðandi verji í prófkjörið, auglýsingar því tengdu eða kynningarefni því tengt

Hverjum frambjóðanda er heimilt að verja, í tengslum við prófkjörið, fjárhæð sem nemur allt að hæstu hámarksfjárhæð sem nokkur frambjóðandi leggur til.

Með yfirlýsingu um framboð í prófkjöri í kosningakerfi Pírata telst frambjóðandi lýsa því yfir að hann sé kjörgengur í Alþingiskosningum á Íslandi allan septembermánuð 2021. Sér í lagi að komi til með að hafa náð 18 ára aldri 1. september og muni þá eiga lögheimili á Íslandi.

###### Tímasetningar og kosningaréttur
Opnað verður fyrir framboð á [þingi Pírata í Suðvesturkjördæmi](https://x.piratar.is/polity/219/) þriðjudaginn 1. desember 2020 kl. 15:00.
Lokað verður fyrir framboð mánudaginn 1. mars 2021 kl. 14:00. Þá hefst kosningin á [þingi Pírata í Suðvesturkjördæmi](https://x.piratar.is/polity/219/).  
Hafi 50 eða fleiri atkvæði verið greidd mánudaginn 15. mars 2021 kl. 14:00 telst prófkjöri lokið. Annars verður prófkjörið framlengt til mánudagsins 22. mars kl. 14:00 og öllum félagsmönnum Pírata boðið að greiða atkvæði, óháð skráningardegi.

Að prófkjöri loknu verður frambjóðendum í prófkjöri raðað efst á framboðslista Pírata í Suðvesturkjördæmi samkvæmt atkvæðum í fyrrgreindu prófkjöri með [aðferð Zavist og Tideman](https://www.condorcet.vote/view/DOCS/CompleteIndependenceofClones.pdf). Frambjóðendum er heimilt að víkja sæti og taka lægra sæti á lista en kjör segir til um og færast þá aðrir frambjóðendur ofar á lista með einfaldri tilfærslu, án endurreiknings. Sömuleiðis, hafni frambjóðandi sæti eða verði ófær um að taka sæti á listanum færast þeir sem neðar eru ofar á listann með einfaldri tilfærslu.
Frambjóðandi sem tekur sæti á framboðslista Pírata í Suðvesturkjördæmi skal samþykkja með undirskrift sinni endanlegt sæti á lista og gefa samþykki fyrir umboðsmönnum listans. Þetta skal gert eigi síður en 7 dögum áður en frestur til að skila listanum rennur út, ellegar er heimilt að fella hann af lista.

##### Ráð til frambjóðenda
Frambjóðandi kynni sig í rituðu máli og með mynd á [þingi Pírata í Suðvesturkjördæmi](https://x.piratar.is/polity/219/).
Frambjóðandi má hvetja til skráningar í flokkinn, í Pírata í Suðvesturkjördæmi og til atkvæðagreiðslu í prófkjörinu, hvort heldur almennt eða á tiltekinn veg.
Frambjóðandi í prófkjöri sýnir öðrum frambjóðendum kurteisi og virðingu og kemur fram af háttvísi, bæði í ræðu og riti.
Hafi frambjóðandi verið dæmdur til greiðslu fésektar eða annarrar refsingar kynnir hann kjördæmaráði eða kosningastjórn dóminn og hvort að fésekt og bætur hafi verið greiddar, hvort að refsing hafi verið fullnustuð, standi yfir, sé yfirvofandi, hafi verið frestað eða hafi fallið niður.
Frambjóðandi safnar tíu eða fleiri undirskriftum meðmælenda framboðsins sem ekki eru jafnframt meðmælendur annars framboðs. 
Frambjóðandi hefur fullan hug á að taka sæti á lista, hvort heldur ofarlega eða neðarlega. Frambjóðandi lækkar sig á lista frekar en segja sig af lista, geti hann ekki hugsað sér að vera í því sæti sem honum býðst.
Frambjóðandi vandar skráningu sína á [þingi Pírata í Suðvesturkjördæmi](https://x.piratar.is/polity/219/) og svara þar meðal annars eftirfarandi spurningum:
* Hvaða stefnumál, úr samþykktum stefnum Pírata, þykja þér mikilvægust fyrir komandi kjörtímabil?
* Hvað telur þú að þú hafir til brunns að bera sem geri þig að góðum kosti til að gegna þingmennsku fyrir Pírata?

##### Ráð til kjósenda
Kjósandi skrái sig í júlí eða fyrr í Pírata og í ágúst eða fyrr í Pírata í Suðvesturkjördæmi.
Nóg er að fylla út [eitt eyðublað](https://piratar.is/taka-thatt/hvernig-tek-eg-thatt/skraning-i-flokkinn/) til að tryggja skráningu í bæði félög, óháð fyrri skráningu.
